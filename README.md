# Sviluppo di un'applicazione web per l'editing di policy ODRL
Il progetto di tesi ha l'obiettivo di realizzare un editor per facilitare la creazione, la modifica e la visualizzazione di policy. Una policy è data dall'insieme di una o più regole, le quali definiscono permessi, obblighi e divieti. Queste regole vengono impiegate da software chiamati policy engine per definire chi può avere accesso ad un determinato dato, in che modo può (o deve) accedervi e per quale fine possa essere utilizzato. Nel caso preso in esame le policy sono scritte in ODRL, un linguaggio che garantisce un formato e un vocabolario standard in modo da semplificare la lettura delle regole da parte del software, rendendole però meno leggibili per una persona, specialmente quando il loro numero in una policy è elevato.
Questa è la motivazione che ha portato allo sviluppo del progetto di tesi: fornire uno strumento con un'interfaccia grafica che faciliti la lettura e la scrittura delle policy, mantenendo al contempo il vocabolario e la struttura di ODRL.
